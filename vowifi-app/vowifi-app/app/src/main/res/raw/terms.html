Regulamin korzystania z aplikacji WiFi Calling („Regulamin”)


1.	Postanowienia ogólne

1.1.	Podmiotem udostępniającym aplikację WiFi Calling (zwaną dalej „Aplikacją”) jest spółka Orange Polska S.A. z siedzibą w Warszawie, adres: 02-326 Warszawa ul. Aleje Jerozolimskie 160, zarejestrowana w Rejestrze Przedsiębiorców Krajowego Rejestru Sądowego prowadzonym przez Sąd Rejonowy dla m.st. Warszawy w Warszawie XII Wydział Gospodarczy Krajowego Rejestru Sądowego pod numerem KRS 0000010681, o kapitale zakładowym w wysokości 3 937 072 437,00 zł w całości opłaconym, NIP 526-025-09-95 (dalej zwana  „Dostawcą”).
1.2.	Przed rozpoczęciem korzystania z Aplikacji użytkownik końcowy („Użytkownik”) zobowiązany jest do zapoznania się ze wszystkimi postanowieniami niniejszego Regulaminu, określającego zasady korzystania z Aplikacji.
1.3.	Aplikacja umożliwia skorzystanie z usługi WiFi Calling świadczonej przez Dostawcę („Usługi”) Użytkownikom nieposiadającym urządzenia mobilnego (np. telefonu) wyposażonego w preinstalowane przez producenta oprogramowanie umożliwiające korzystanie z Usługi. Usługa jest opisana w regulaminach dostępnych na stronie internetowej www.orange.pl/wificalling.
1.4.	Po zainstalowaniu Aplikacji i zalogowaniu się do niej Aplikacja będzie cały czas aktywna do momentu:
a)	wylogowania się z Aplikacji przez Użytkownika poprzez opcję w Aplikacji,
b)	wyłączenia lub zatrzymania Aplikacji poprzez ustawienia systemu operacyjnego danego Urządzenia
c)	usunięcia lub deinstalacji Aplikacji na Urządzeniu.
1.5.	Jeśli spełnione będą łącznie następujące warunki:
a)	Aplikacja na Urządzeniu będzie aktywna,
b)	Urządzenie znajdzie się w zasięgu sieci WiFi,
c)	Użytkownik będzie miał włączoną Usługę zgodnie z regulaminami Usługi,
wszystkie połączenia telefoniczne głosowe wybierane lub odbierane na tym Urządzeniu, będą wykonywane przy użyciu sieci WiFi, a nie sieci komórkowej.
1.6.	Dostawca informuje, że Aplikacja będzie łączyła się z siecią Internet (przy uruchamianiu, logowaniu i wylogowywaniu, a w trakcie zalogowania - przy utrzymywaniu ciągłości zalogowania oraz wykonywaniu połączeń WiFi Calling).
1.7.	Dostawca zwraca uwagę, że w razie rozpoczęcia połączenia głosowego w Usłudze poprzez Aplikację i utraty zasięgu sieci WiFi, w której rozpoczęto połączenie głosowe w Usłudze, połączenie takie zostanie przerwane. Aby uniknąć wątpliwości, Aplikacja nie umożliwia kontynuowania poprzez Aplikację połączeń rozpoczętych  poprzez sieć LTE poza Aplikacją.
1.8.	Dostawca informuje, że treści licencji, na podstawie których udostępniane są w ramach Aplikacji utwory (w tym programy komputerowe) podmiotów trzecich, dostępne są w aplikacji w zakładce .> O aplikacji > Licencje.

2.	Warunki korzystania

2.1.	Osobami uprawnionymi do skorzystania z Aplikacji są osoby, które:
a)	posiadają pełną zdolność do czynności prawnych,
b)	posiadają urządzenie z zainstalowanym mobilnym systemem operacyjnym Android 5.0 lub wyższym.  (dalej lub wcześniej jako „Urządzenie”; aktualna lista wersji systemów operacyjnych jest dostępna na www.orange.pl/aplikacjawificalling)
c)	pobrały Aplikację, zgodnie z niniejszym Regulaminem, na swoje Urządzenie, oraz
d)	przy pierwszym uruchomieniu Aplikacji na swoim Urządzeniu zaakceptowały Regulamin Aplikacji.
2.2.	Użytkownik może w dowolnym momencie wyłączyć Aplikację poprzez wylogowanie się z niej, albo usunąć Aplikację z Urządzenia poprzez opcje systemu operacyjnego dostępnego na Urządzeniu.

3.	Koszty

3.1.	Korzystanie z Aplikacji i Usługi na zasadach określonych w niniejszym Regulaminie nie wiąże się z koniecznością ponoszenia dodatkowych opłat, za wyjątkiem:
a)	opłat z tytułu dostępu do Internetu (transferu danych) w sieci komórkowej w związku z aktywacją Aplikacji w Usłudze podczas pierwszego uruchomienia Aplikacji, ,
b)	ewentualnych opłat z tytułu korzystania z danej sieci W-Fi, określonych przez dostawcę sieci WiFi,
c)	kosztów Usługi WiFi Calling określonych przez Dostawcę w innych dokumentach dostępnych na www.orange.pl/wificalling

4.	Odpowiedzialność Dostawcy

4.1.	Dostawca nie ponosi odpowiedzialności:
a.	za niedziałanie Aplikacji z powodu siły wyższej;
b.	za korzystanie z Aplikacji przez Użytkownika w sposób niezgodny z niniejszym Regulaminem lub przepisami prawa;
c.	za przypadki nieuprawnionej ingerencji Użytkownika w Aplikację, jej algorytmy lub kod źródłowy.

5.	Odpowiedzialność Użytkownika

5.1.	Użytkownik zobowiązany jest korzystać z Aplikacji zgodnie z niniejszym Regulaminem oraz przepisami prawa i nie dostarczać treści o charakterze bezprawnym.
5.2.	Niezależnie od stworzenia zabezpieczeń połączenia poprzez Aplikację zapewnionych przez Dostawcę, Dostawca informuje, że środki techniczne używane do zabezpieczenia przez Dostawcę są zgodne z dobrą praktyką na rynku, lecz nie mogą gwarantować całkowitego bezpieczeństwa w związku ze szczególnymi zagrożeniami związanymi z elektronicznym charakterem komunikacji poprzez Aplikację, w przypadku  np. ataku hackerów lub obecnością wirusów na Urządzeniu Użytkownika. Dlatego wskazane jest, aby Użytkownik korzystając z Aplikacji, zadbał także o ochronę własnych urządzeń, danych i oprogramowania, w tym przed zagrożeniem wirusowym.

6.	Warunki reklamacji
6.1.	Reklamacje związane z niewłaściwym działaniem Usługi należy kierować do Dostawcy zgodnie z regulaminami Usługi, w określonym przez Dostawcę trybie reklamacji dotyczących niewłaściwego wykonania usług telekomunikacyjnych.
6.2.	Reklamacje dotyczące niewłaściwego działania Aplikacji, inne niż te określone w punkcie 6.1., Użytkownik może zgłaszać w formie mailowej na adres:  bok@orange.com.
6.3.	Reklamacja powinna zawierać: imię i nazwisko, adres e-mail,  oraz opis i powód reklamacji.
6.4.	Użytkownik zostanie powiadomiony o rozpatrzeniu reklamacji poprzez wiadomość e- mail na adres e-mail kontaktowy wskazany w reklamacji  w terminie 21 dni od daty otrzymania reklamacji.
6.5.	Decyzja Dostawcy co do zgłoszonej reklamacji zamyka procedurę reklamacyjną, co w żaden sposób nie pozbawia Użytkownika możliwości dochodzenia uprawnień  wynikających z bezwzględnie obowiązujących przepisów prawa.

7.	Dane kontaktowe Dostawcy

W sprawach związanych z Aplikacją można kontaktować się z Dostawcą w następujący sposób:
www.orange.pl/kontakt
forum Nasz Orange pod adresem https://nasz.orange.pl/
e-mail Obsługi Klienta: bok@orange.com


8.	Postanowienia końcowe

8.1.	Regulamin podlega prawu polskiemu.
8.2.	Niniejszy Regulamin jest dostępny w ramach Aplikacji, a także w siedzibie Dostawcy oraz na stronie internetowej pod adresem www.orange.pl/aplikacjawificalling.
8.3.	Regulamin obowiązuje od dnia 28.06.2017r